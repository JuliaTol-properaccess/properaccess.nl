---
title: "SC 1.4.1 - Wat betekent \"Gebruik van kleur\"?"
date: 2025-05-18
categories: 
  - "wcag-uitgelegd"
tags: 
  - "1-4-1"
---

![](https://properaccess.nl/wp-content/uploads/2025/05/1.4.1-1024x1024.png)

## Waar gaat het over?

Kleur mag nooit de enige manier zijn om informatie over te brengen.

[Officiële tekst van 1.4.1](https://www.w3.org/WAI/WCAG21/Understanding/use-of-color.html)

## Waarom is dit belangrijk?

Niet iedereen ziet kleuren op dezelfde manier. Mensen die kleurenblind of slechtziend zijn, kunnen belangrijke informatie missen als die alleen via kleur wordt doorgegeven. Vertrouw dus nooit alleen op kleur om iemand iets te laten begrijpen.

## Wat moet je doen?

Zorg dat je website aan de volgende punten voldoet:

- Als er kleur wordt gebruikt om iets duidelijk te maken, is er altijd ook nog een andere visuele aanwijzing, zoals een tekstlabel, een icoon, een onderstreping, een vorm, een patroon.

## Wat is _niet_ verplicht?

Je hoeft kleuren niet te vermijden. Het gaat erom dat je informatie op meerdere manieren overbrengt, niet alléén via kleur.

## Veelgemaakte fouten

Bij onze audits zien we dat het bij dit succescriterium vaak fout gaat op een van de volgende punten:

- Als iemand een fout maakt in een formulier, wordt dit alleen aangegeven doordat de rand van het invoerveld een andere kleur krijgt, zonder extra tekst. Vaak staat er alleen 'veld is fout ingevuld'.

- Links zijn alleen door hun kleur te onderscheiden van de gewone tekst. Ze hebben geen onderstreping of ander visueel verschil.

- In grafieken wordt alleen kleur gebruikt om onderscheid te maken tussen de verschillende staven, lijnen of punten. Er zijn geen tekstlabels of patronen gebruikt.

## Wat kun je doen als webredacteur of manager?

Ook als je geen programmeur bent, heb je invloed op het voldoen aan dit succescriterium. Dit kun je doen:

- Bekijk je website in zwart-wit. Begrijp je nog steeds wat er staat?

- Controleer de formulieren: bestaan de foutmeldingen niet alleen uit een rode rand, maar staat er ook echt een uitleg bij?

- Bekijk de links: zijn ze niet alleen anders van kleur, maar ook duidelijk als link herkenbaar, bijvoorbeeld doordat ze onderstreept zijn?

- Check de grafieken: worden er naast kleur ook patronen of tekstlabels gebruikt voor de verschillende onderdelen?

- Vraag je webbouwer: 'wordt kleur, als het informatie overbrengt, altijd ondersteund met een andere visuele aanwijzing die niet op kleur is gebaseerd?'
