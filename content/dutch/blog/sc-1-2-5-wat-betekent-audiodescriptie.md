---
title: "1.2.5 - Wat betekent \"Audiodescriptie\"?"
date: 2025-05-18
categories: 
  - "wcag-uitgelegd"
tags: 
  - "1-2-3"
  - "1-2-5"
  - "video"
---

![](https://properaccess.nl/wp-content/uploads/2025/05/1.2.5-1024x1024.png)

## Waar gaat het over?

Video's die vooraf zijn opgenomen moeten een audiobeschrijving hebben voor de visuele informatie die niet duidelijk wordt door de audio.

[Officiële tekst van 1.2.5](https://www.w3.org/WAI/WCAG21/Understanding/audio-description-prerecorded)

### Audiobeschrijving als optie of verplichting

Let op: er zijn twee succescriteria over audiobeschrijving.

- [1.2.3](https://properaccess.nl/sc-1-2-3-wat-betekent-audiodescriptie-of-media-alternatief-vooraf-opgenomen/) (niveau A) geeft je de keuze tussen audiobeschrijving of een transcript.

- 1.2.5 (niveau AA) verplicht je om een audiobeschrijving toe te voegen.

Voor welke optie je gaat, hangt dus onder andere af van het niveau dat je nastreeft: A of AA.

## Waarom is dit belangrijk?

In video’s is vaak informatie te zien die je niet uit het geluid of de gesproken tekst kunt halen. Denk aan gezichtsuitdrukkingen, gebaren, grafieken, logo’s of teksten die in beeld verschijnen. Door een audiobeschrijving (ook wel: audiodescriptie) toe te voegen, maak je die visuele informatie toegankelijk voor mensen die blind of slechtziend zijn.

## Wat moet je doen?

Zorg dat video's op je website die niet live zijn aan de volgende punten voldoen:

- Als er betekenisvolle visuele informatie in voorkomt, is er een audiobeschrijving waarin deze informatie wordt beschreven.

Een audiobeschrijving bestaat uit een stem die belangrijke visuele informatie beschrijft die je niet kunt afleiden uit het geluid. De stem vertelt op de momenten dat er pauzes zijn in de video, bijvoorbeeld voor of na een gesproken tekst.

## Wat is _niet_ verplicht?

- Live video’s vallen hier niet onder (die hebben hun eigen regels).

- Het is niet nodig als een video geen betekenisvolle visuele informatie bevat. Denk bijvoorbeeld aan een 'talking head' zonder dat er andere belangrijke visuele elementen zijn.

- Animaties die geen informatie geven vallen hier ook niet onder.

- Audiobeschrijving is niet verplicht als er geen ruimte voor is. Aan het begin en op het eind is meestal wel ruimte tussen de dialoog of monoloog beschikbaar.

## Veelgemaakte fouten

Bij onze audits zien we dat het bij dit succescriterium vaak fout gaat op een van de volgende punten:

- In de video verschijnen teksten of logo’s waarvoor geen audiobeschrijving is toegevoegd.

- Er is alleen ondertiteling, maar geen audiobeschrijving van niet-tekstuele visuele informatie.

- Audiobeschrijvingen slaan belangrijke visuele acties over.  
    

## Wat kun je doen als webredacteur of manager?

Ook als je geen programmeur bent, heb je invloed op het voldoen aan dit succescriterium. Dit kun je doen:

- Vraag je videomaker vooraf om ruimtes in te lassen voor de audiobeschrijving.

- Controleer je video’s door ze te beluisteren zonder naar het beeld te kijken: ontbreekt er nu belangrijke informatie die wel in de video te zien is?

- Bied de audiobeschrijving als aparte audiotrack aan, of laat deze integreren in de video.

## Een toegankelijke videospeler van onze eigen bodem

Ben je op zoek naar een toegankelijke videospeler die door onze landgenoten is gemaakt? [https://www.bluebillywig.com/nl/](https://www.bluebillywig.com/nl/)

We kennen deze videospeler zeer goed en bevelen hem aan!
