---
title: "1.3.3 - Wat betekent \"Zintuiglijke kenmerken\"?"
date: 2025-05-18
categories: 
  - "wcag-uitgelegd"
tags:
  - "1-3-3"
description: "WCAG 1.3.3 stelt dat instructies niet alleen mogen verwijzen naar kleur, vorm of locatie. Leer hoe je content begrijpelijk maakt voor iedereen."
---

![](https://properaccess.nl/wp-content/uploads/2025/05/1.3.3-1-1024x1024.png)

## Waar gaat het over?

Gebruik niet alleen zintuiglijke kenmerken zoals kleur, vorm of locatie om iets uit te leggen, maar vul het aan met andere informatie.

[OfficiÃ«le tekst van 1.3.3](https://www.w3.org/WAI/WCAG21/Understanding/sensory-characteristics.html)

## Waarom is dit belangrijk?

Soms bevat een website instructies die verwijzen naar een kleur, vorm of locatie van een element op de pagina. Bijvoorbeeld 'klik op de groene knop' of 'kies het vakje rechts'. Dit werkt prima voor mensen die goed zien, maar niet voor mensen met een visuele beperking. Het is ook niet duidelijk voor mensen die de site op een andere manier bezoeken, bijvoorbeeld met een schermlezer.

## Wat moet je doen?

Zorg dat je website aan de volgende punten voldoet:

- In de instructies en aanwijzingen op je website wordt niet alleen verwezen naar de kleur, vorm, grootte, visuele locatie of het geluid van een element.

- De teksten zijn voor iedereen te begrijpen, niet alleen voor wie kan zien of horen.

## Wat is _niet_ verplicht?

Je hoeft niet alle zintuiglijke informatie weg te laten. Je mag dus wel een kleur, vorm of positie benoemen, als je daarnaast ook andere informatie geeft.

## Veelgemaakte fouten

Bij onze audits zien we dat het bij dit succescriterium vaak fout gaat op een van de volgende punten:

- Er staan instructies als 'vul het rode veld in', zonder dat erbij staat om welk veld het gaat.

- Er zijn teksten als 'klik op de cirkel' zonder label of uitleg.

- Er zijn teksten als 'druk op de knop rechts' zonder dat ook de naam van de knop is genoemd.

## Wat kun je doen als webredacteur of manager?

Ook als je geen programmeur bent, heb je invloed op het voldoen aan dit succescriterium. Dit kun je doen:

- Controleer alle instructies die worden gegeven, bijvoorbeeld bij de formulieren. Zijn ze ook duidelijk voor mensen die de vorm, kleur of positie niet kunnen zien?

- Label elementen goed: zorg dat knoppen en velden duidelijke tekstlabels hebben.

- Vraag je webbouwer: 'worden elementen zo benoemd dat ze zonder zintuiglijke waarneming te vinden zijn?'

- Test zelf: lees de pagina zonder naar de vormgeving te kijken. Begrijp je dan nog steeds wat de bedoeling is?
