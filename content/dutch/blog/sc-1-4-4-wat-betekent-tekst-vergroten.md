---
title: "1.4.4 - Wat betekent \"Tekst vergroten\"?"
date: 2025-05-18
categories: 
  - "wcag-uitgelegd"
---

![](https://properaccess.nl/wp-content/uploads/2025/05/1.4.4-1-1024x1024.png)

## Waar gaat het over?

Bezoekers moeten de tekst op de website minstens 200% kunnen vergroten, zonder dat er inhoud of functionaliteit verloren gaat.

[Officiële tekst van 1.4.4](https://www.w3.org/WAI/WCAG21/Understanding/resize-text)

## Waarom is dit belangrijk?

Sommige mensen hebben moeite met het lezen van kleine letters. Denk aan ouderen of mensen met een visuele beperking. Daarom moet je tekst op een website groter kunnen maken, zonder dat de website onbruikbaar wordt. Dit helpt iedereen, ook bijvoorbeeld mobiele gebruikers.

## Wat moet je doen?

Zorg dat je website aan de volgende punten voldoet:

- Je kunt alle tekst vergroten tot 200% van de normale grootte.

- Het vergroten gebeurt op de site zelf (er is geen aparte versie met grote tekst).

- Als de tekst vergroot is, blijft de inhoud **leesbaar** zonder dat je horizontaal moet scrollen (behalve bij onderdelen als tabellen en kaarten, waar het niet anders kan).

- Alles blijft ook goed **werken**: knoppen, links en formulieren.

Belangrijk: de meeste mensen vergroten via hun browser, bijvoorbeeld met de toetsen Ctrl + of Cmd + op hun toetsenbord. Dat moet dus goed werken op je website.

## Wat is _niet_ verplicht?

- Je hoeft geen speciale vergrotingsknoppen op je site plaatsen.

- Afbeeldingen van tekst hoeven niet als echte tekst vergroot te kunnen worden. Maar let op: het is sowieso geen goed idee om tekst als een plaatje op je site te zetten.

## Veelgemaakte fouten

Bij onze audits zien we dat het bij dit succescriterium vaak fout gaat op een van de volgende punten:

- De tekstgrootte is vastgezet in pixels en wordt niet groter als iemand inzoomt.

- De lay-out breekt als iemand inzoomt, bijvoorbeeld doordat teksten over elkaar schuiven of een tekst op een achtergrond terecht komt met te weinig contrast.

- Belangrijke inhoud valt buiten beeld of is niet meer bereikbaar.

## Wat kun je doen als webredacteur of manager?

Ook als je geen programmeur bent, heb je invloed op het voldoen aan dit succescriterium. Dit kun je doen:

- Vraag je webbouwer: 'kun je op onze site zonder problemen de tekst vergroten tot 200%?'

- Test het zelf: open je website en vergroot met Ctrl + of Cmd + tot 200%. Kijk wat er gebeurt.

- Zorg dat teksten ruim opgesteld zijn en niet te dicht op elkaar staan.

- Gebruik echte tekst in plaats van plaatjes: zet belangrijke informatie nooit alleen maar in een afbeelding.
