---
title: "1.2.3 - Wat betekent “Audiodescriptie of media-alternatief (vooraf opgenomen)”?"
date: 2025-05-18
categories: 
  - "wcag-uitgelegd"
tags: 
  - "1-2-3"
  - "video"
---

![](https://properaccess.nl/wp-content/uploads/2025/05/1.2.3-1024x1024.png)

## Waar gaat het over?

Video's die vooraf zijn opgenomen (dus niet live), moeten een audiobeschrijving of een tekstalternatief hebben voor visuele informatie die niet duidelijk wordt door de audio.

[Officiële tekst van 1.2.3](https://www.w3.org/WAI/WCAG21/Understanding/audio-description-or-media-alternative-prerecorded)

### Audiobeschrijving als optie of verplichting

Let op: er zijn twee succescriteria over audiobeschrijving.

- 1.2.3 (niveau A) geeft je de keuze tussen audiobeschrijving of een transcript.

- [1.2.5](https://properaccess.nl/sc-1-2-5-wat-betekent-audiodescriptie/) (niveau AA) verplicht je om een audiobeschrijving toe te voegen.

Voor welke optie je gaat, hangt dus onder andere af van het niveau dat je nastreeft: A of AA.

## Waarom is dit belangrijk?

In video's is vaak informatie te zien die je niet uit het geluid of de gesproken tekst kunt halen. Denk aan gezichtsuitdrukkingen, gebaren, grafieken, logo's of teksten die in beeld verschijnen. Door een audiobeschrijving (ook wel: audiodescriptie) of een tekstalternatief toe te voegen, maak je die visuele informatie toegankelijk voor mensen die blind of slechtziend zijn.

## Wat moet je doen?

Zorg dat video's op je website die niet live zijn aan de volgende punten voldoen:

- Als er betekenisvolle visuele informatie in voorkomt, is er:
    - OF een audiobeschrijving waarin deze informatie wordt beschreven;
    
    - OF een tekstalternatief (een transcript) waarin alle informatie uit de video (wat je ziet én wat je hoort) in tekst is beschreven.

Een audiobeschrijving bestaat uit een stem die belangrijke visuele informatie beschrijft die je niet kunt afleiden uit het geluid. De stem vertelt op de momenten dat er pauzes zijn in de video, bijvoorbeeld voor of na een gesproken tekst.

## Wat is _niet_ verplicht?

- Live video’s vallen hier niet onder (die hebben hun eigen regels).

- Het is niet nodig als een video geen betekenisvolle visuele informatie bevat. Denk bijvoorbeeld aan een 'talking head' zonder dat er andere belangrijke visuele elementen zijn.

- Animaties die geen informatie geven vallen hier ook niet onder.

## Veelgemaakte fouten

Bij onze audits zien we dat het bij dit succescriterium vaak fout gaat op een van de volgende punten:

- Video’s met betekenisvolle visuele informatie hebben geen audiobeschrijving en ook geen tekstalternatief.

- Er is alleen ondertiteling, maar geen beschrijving van niet-tekstuele visuele informatie.

- Audiobeschrijvingen slaan belangrijke visuele acties over.

## Wat kun je als doen webredacteur of manager?

Ook als je geen programmeur bent, heb je invloed op het voldoen aan dit succescriterium. Dit kun je doen:

- Vraag je videomaker vooraf om ruimtes in te lassen voor de audiobeschrijving.

- Controleer je video’s door ze te beluisteren zonder naar het beeld te kijken: ontbreekt er nu belangrijke informatie die wel in de video te zien is?

- Voeg een transcript toe aan video's waarbij een audiobeschrijving niet mogelijk is.

## Een toegankelijke videospeler van onze eigen bodem

Ben je op zoek naar een toegankelijke videospeler die door onze landgenoten is gemaakt? [https://www.bluebillywig.com/nl/](https://www.bluebillywig.com/nl/)

We kennen deze videospeler zeer goed en bevelen hem aan!
