---
title: "Gesprek met een blinde collega"
date: 2025-09-24
slug: "hoe-gebruikt-een-blinde-persoon-een-website"
categories: 
  - "achtergrond_wcag"
description: "Hoe gebruikt een blinde persoon een website? Inzichten uit een gesprek over structuur, navigatie en digitale toegankelijkheid."
keywords:
  - hoe gebruikt een blinde een website
  - digitale toegankelijkheid ervaring
  - websites voor blinden
---

Vandaag had ik een gesprek met mijn collega Dimitri, die op latere leeftijd blind is geworden. Hij vertelde hoe hij websites gebruikt. Sommige inzichten waren voor mij nieuw en verhelderend. Ik deel ze graag met je.

Volgens Dimitri is een blinde bezoeker vaak vrij conservatief, zoals hij het zelf noemt. Hij blijft liever bij de websites en apps die hij al kent. Het kost namelijk veel tijd om websites en mobiele apps goed te leren kennen. Soms is hij wel 40 minuten bezig om de structuur van een nieuwe website te begrijpen. Dat doet hij uiteraard niet bij elke website, alleen bij sites die hij regelmatig wil gebruiken.

Zijn duidelijke oproep aan webdesigners van bestaande websites is dan ook: verander de structuur niet of zo min mogelijk. Als je werkt aan een redesign, probeer de structuur van de website te behouden. Het is enorm frustrerend wanneer knoppen of functies, waaraan je gewend bent op een bepaalde plek te vinden, ineens zijn verplaatst.

De websites die Dimitri regelmatig bezoekt, zijn onder andere die van zijn bank, taxidienst, e-commerceplatforms en diensten waarmee hij zijn woningzaken regelt. De structuur van ongeveer twintig van deze websites kent hij uit zijn hoofd.

Als hij wil overstappen naar een andere dienst, dan is de toegankelijkheid van een website of app een doorslaggevende factor. Hij noemt zichzelf opnieuw conservatief: de websites en apps die hij kent en goed kan bedienen, ruilt hij niet zomaar in voor iets nieuws. “Het kost ontzettend veel tijd om een nieuwe website te leren gebruiken”, aldus Dimitri.

Ik vroeg hem ook of hij gebruikmaakt van de toegankelijkheidstools die tegenwoordig steeds vaker op websites verschijnen. Zijn antwoord was resoluut: nee. Het kost hem veel tijd om deze tools te leren kennen, en vaak bevatten ze veel knoppen die voor hem niet relevant zijn. Als de HTML van de website goed toegankelijk is opgebouwd en de content op de juiste manier is toegevoegd, is er volgens Dimitri geen extra tool nodig. Op de schermlezer na, maar die heeft hij al op zijn computer en telefoon. Wil je lezen hoe drie meest gebruikte toegankelijkheidstools uit onze test komen? Dit is het artikel: https://properaccess.nl/overlay-toegankelijkheidstools/.

Het is elke keer weer een eye-opener om te praten met iemand met een beperking. Wat voor ons vanzelfsprekend is, moeten anderen daar dagelijks extra moeite voor doen. Heb je een vraag die je aan Dimitri zou willen stellen? Mail je vraag naar julia@properaccess.nl. Ik kom zo nel mogelijk bij je terug met het antwoord.
