---
title: "SC 2.2.1 - Wat betekent \"Tijdslimiet aanpassen\""
date: 2025-05-18
categories: 
  - "wcag-uitgelegd"
tags: 
  - "2-2-1"
---

Sommige mensen hebben meer tijd nodig om een taak op een website te voltooien. Denk aan mensen die lezen met een schermlezer, motorische beperkingen hebben, of gewoon rustig willen werken. Als je website een automatische tijdslimiet heeft (bijvoorbeeld bij formulieren, tests, of inlogsessies) en mensen kunnen die niet aanpassen, kunnen ze belangrijke acties verliezen.

Daarom zegt WCAG: bezoekers moeten de mogelijkheid hebben om tijdslimieten aan te passen of uit te schakelen.

Dit heet [2.2.1 Tijdlimiet aanpassen](https://www.w3.org/TR/UNDERSTANDING-WCAG20/time-limits-required-behaviors.html).

## Wat wordt er van websites verwacht?

Als er een tijdslimiet is, moet je minstens één van deze opties bieden:

- De bezoeker kan de tijd verlengen (bijvoorbeeld door op een knop "meer tijd" te klikken).  
    

- De bezoeker kan de tijdslimiet uitschakelen.  
    

- De bezoeker kan minstens 20 seconden van tevoren een waarschuwing krijgen om meer tijd aan te vragen.  
    

Let op: dit geldt voor elke functie die automatisch afloopt of ververst, niet alleen voor formulieren.

## Wat is niet verplicht?

- Als de tijdlimiet essentieel is voor veiligheid of een echte gebeurtenis (bijvoorbeeld een live veiling), dan hoeft deze niet aangepast te kunnen worden.  
    

- Content die geen tijdslimieten heeft (bijvoorbeeld standaard webpagina's) hoeft niets extra’s te doen.  
    

## Veelgemaakte fouten

- Formulieren die verlopen zonder waarschuwing, waardoor alle ingevulde gegevens kwijt zijn.  
    

- Online tests die na een vaste tijd automatisch sluiten zonder mogelijkheid tot verlenging.

- Caroussels met tekst die niet gepauzeerd kunnen worden.  
    

- Shopping carts die leeglopen zonder melding of optie om meer tijd te krijgen.  
    

## Wat kun je als webredacteur of manager doen?

- Controleer interactieve onderdelen: Heeft iets op de site een tijdslimiet? Bijvoorbeeld inloggen, formulieren, betalingen?  
    

- Vraag je ontwikkelaar: Worden bezoekers gewaarschuwd voordat tijd verloopt, en kunnen ze extra tijd aanvragen?  
    

- Test formulieren en workflows: Wat gebeurt er als je een tijdje niets doet?  
    

## Samenvatting

Als je website tijdslimieten gebruikt, zorg er dan voor dat bezoekers controle hebben over de tijd. Zo voorkom je frustratie en sluit je niemand buiten die wat meer tijd nodig heeft.
