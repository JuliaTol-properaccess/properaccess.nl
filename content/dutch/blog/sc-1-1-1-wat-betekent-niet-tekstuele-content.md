---
title: "1.1.1 - Wat betekent “Niet-tekstuele content”?"
date: 2025-05-18
categories: 
  - "wcag-uitgelegd"
tags: 
  - "1-1-1"
---

![](https://properaccess.nl/wp-content/uploads/2025/05/1.1.1-1024x1024.png)

## Waar gaat het over?

Alle informatie die niet de vorm heeft van tekst, moet een tekstalternatief hebben dat de functie of betekenis van de informatie beschrijft. Hierdoor kan hulpsoftware de betekenis van die niet-tekstuele elementen overbrengen aan de gebruiker.

[Officiële tekst van 1.1.1](https://www.w3.org/WAI/WCAG21/Understanding/non-text-content)

## Waarom is dit belangrijk?

Veel informatie op websites wordt niet in tekst aangeboden, maar via afbeeldingen, iconen, diagrammen of formulieren. Door een tekstalternatief toe te voegen voor deze informatie, maak je ze toegankelijk voor mensen die ze niet kunnen zien. Het gaat bijvoorbeeld om mensen die een schermlezer gebruiken.

## Wat moet je doen?

Zorg dat de inhoud op je website aan de volgende punten voldoet:

- Afbeeldingen hebben een korte beschrijving (alt-tekst) die de functie van de afbeelding beschrijft, of de informatie die erop te zien is.

- Onderdelen van formulieren zoals knoppen en invoervelden zijn gelabeld, zodat de gebruiker weet wat er ingevuld moet worden, of wat de knop doet.

- Grafieken, diagrammen en andere complexe afbeeldingen hebben een uitgebreider tekstalternatief. Dit staat bijvoorbeeld onder de afbeelding of op een aparte pagina.

- Decoratieve afbeeldingen hebben een lege alt-tekst (alt=""), zodat hulpsoftware ze negeert.

In het kort: alles wat betekenisvol is, moet via tekst ook toegankelijk zijn.

## Wat is _niet_ verplicht?

- Puur decoratieve visuele elementen hoef je geen tekstalternatief te geven.

- Complexe animaties of infographics mogen worden samengevat in een beknopte tekst, je hoeft niet elke pixel uit te leggen.

## Veelgemaakte fouten

Bij onze audits zien we dat het bij dit succescriterium vaak fout gaat op een van de volgende punten:

- Informatieve afbeeldingen hebben geen alt-tekst.

- Afbeeldingen hebben een alt-tekst in de trant van "image123.jpg". Zo'n alternatieve tekst beschrijft de afbeelding niet goed.

- Er worden iconen gebruikt om belangrijke functies aan te duiden, maar deze hebben geen tekstalternatief.

- Decoratieve afbeeldingen zijn niet verborgen voor hulpsoftware.

## Wat kun je doen als webredacteur of manager?

Ook als je geen programmeur bent, heb je invloed op het voldoen aan dit succescriterium. Dit kun je doen:

- Check alle afbeeldingen: heeft elke afbeelding een zinvolle alt-tekst of is deze als decoratief gemarkeerd, bijvoorbeeld doordat de alt-tekst juist is weggelaten?

- Controleer iconen en knoppen: is de _functie_ ervan duidelijk beschreven in het tekstalternatief?

- Let op complexe afbeeldingen: Wordt belangrijke informatie ook in tekst uitgelegd? Bied een uitgeschreven versie van de informatie in de afbeelding of grafiek als gewone tekst aan.

- Vraag je webbouwer: 'zijn alle niet-tekstuele elementen toegankelijk opgebouwd?'
